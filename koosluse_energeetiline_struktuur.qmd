---
title: "Koosluste energeetiline struktuur"
format: html
toc: true
toc-depth: 3
number-sections: false
editor: source
editor_options: 
  chunk_output_type: console
---

Kooslus saab olla struktureeritud ka energiavoogude mõistes. Primaarprodutsendid assimileerivad päikeseenergia abil süsiniku, mille energia kulgeb herbivooride kaudu näiteks kiskjateni ja lagundajateni.

Elusorganismid moodustavad **biomassi**, mida mõõdetakse kas energia, kuivmassi või süsinikuhulgana pindalaühiku kohta. Enamiku sellest biomassist moodustavad maismaal taimed ja veeökosüsteemides enamasti vetikad, kuna nemad tegelevad primaarproduktsiooniga.

-   Koosluse/ökosüsteemi **kogu** **primaarproduktsioon** (*GPP;* *gross primary production*)- toodetud biomassi hulk pindalaühiku kohta ajaühikus (nt $kg \times ha^{-1} \times aasta^{-1}$)

-   **Netoprimaarproduktsioon** (*NPP; net primary production*) - kogu primaarproduktsioon miinus autotroofne (taimede/sinivetikate/.. poolt toime pandav) respiratsioon (ehk elutegevuseks kulunud energia)

-   **Sekundaarproduktsioon** (*secondary production*) - heterotroofse biomassi kasv pindalaühiku kohta ajaühikus

-   Ökosüsteemi **netoproduktsioon** (*NEP; net ecosystem production*) - kogu primaarproduktsioon miinus kogu respiratsioon

Need energiavood liiguvad ökosüsteemis troofiliste tasemete kaudu. Mida suurem on primaarproduktsioon, seda suurem on sekundaarproduktsioon, üldreeglina on iga järgmise troofilise taseme produktsioon $\frac{1}{10}$ eelmisest tasemest.

![Reeglina on iga troofilise taseme produktsioon 1/10 eelmise taseme produktsioonist](media/1_10_reegel.PNG){fig-align="center" width="527"}

## Troofiline püramiid

1:10 reeglit järgides peaks seega koosluse energeetiline struktuur välja nägema selline:

![Ideaalne troofiline püramiid](media/troofiline_pyramiid.PNG){fig-align="left" width="525"}

> *„The weight of all predators must always be much lower than that of all food animals, and the total weight of the latter much lower than the plant production“*
>
> Lindeman 1942

Siiski leidub ka erandeid.

### Tagurpidine troofiline püramiid

[![Haide biomass koralliökosüsteemis on sama suur kui saakloomade oma.](media/tagurpidine_pyramiid_1.jpg){fig-align="left" width="695"}](https://doi.org/10.1016/j.cub.2016.05.058)

> Extreme Inverted Trophic Pyramid of Reef Sharks Supported by Spawning Groupers
>
> Mourier, Johann et al.
>
> Current Biology, Volume 26, Issue 15, 2011 - 2016

Koralliökosüsteemis on haide biomass tavaolukorras sama suur kui saakloomade oma. Samuti on kehasuuruse ja biomassi suhe positiivne, mis viitaks justkui tagurpidisele troofilisele püramiidile. 1/10 reeglit järgides peaks ju suuremate (mereökosüsteemis eelduslikult kõrgemal troofilisel tasemel olevate) elukate biomass olema väiksem! Kuidas see energia ei kao?

![Haide toiduvajadus (oranž joon) varieerub aasta jooksul, kuid on kohaliku saakloomakoosluse populatsiooni produktsioonist (sinine joon) madalam. Juunis ja juulis rändavad piirkonda aga kudema tulnud kalad, kelle biomass (roheline) joon ületab kõvasti haide toiduvajadust.](media/tagurpidine_pyramiid_3.jpg){width="664"}

![Kudema tulnud kalad (rohelised) vähendavad kiskja-saaklooma suhet rohkem kui poole võrra, lähenedes normaalsele toidupüramiidile.](media/tagurpidine_pyramiid_2.jpg){width="656"}

Energia kaob muidugi, kuid haid söövad kord aastas kudemiseks kohale rännanud kalasid. Saagi biomass selleks perioodiks mitmekordistub ja toimub **eksogeenne** energia sissevool süsteemi.

$\frac{1}{10}$ reeglist hälbimise võimalikke põhjuseid:

-   parem energia ülekandeefektiivsus - näiteks parema söödavuse või efektiivsema jahipidamise kaudu

-   kiire tarbitava troofilise taseme uuenemiskiirus (*turnover*)

-   mosaiikne kasvukoht - soodustab erinevate ressursside kasutamist-jagamist

-   omnivooria - kiskja saab herbivooride taseme osaliselt vahele jätta

-   toiduahela produtsentide ja herbivooride "ajalooline kohalolek" - näiteks surnud orgaanilise ainena

-   kõrgema troofilise taseme organismide kehasuuruse tõus

-   mingisugune alloktoonne \[eksogeenne; mujalt pärinev\] energi juurdevoog

-   herbivooride kõrge mobiilsus - liiguvad "kooslusest" välja toitu otsima

## Toiduahela kontroll

*Kumb ots toiduahelat kontrollib?*

Toiduahela "kontrollivaks" lüliks võiksime pidada seda troofilist taset, kellest sõltub toiduahela teiste tasemete ohtrus ja/või produktiivsus. Ökoloogias kirjeldatakse kahte paradigmat: **alt-üles (*bottom-up*) ja ülalt-alla (*top-down*)** **kontroll**.

### Alt-üles

**Alt-üles** kontrollitud süsteemis sõltub kõrgemate troofiliste tasemete arvukus peamiselt toiduahela esimest lüli piiravatest ressurssidest - näiteks valgus, toitained, vesi. Säärastes süsteemides põhjustab ressursside lisandumine suurema primaarproduktsiooni ja sellest johtuvalt suurema herbivooride → karnivooride → tippkiskjate arvukuse.

Alt-üles kontroll toimib süsteemides või (alam-)toiduahelates, kus tarbijad ei mõjuta (eriti) oma tarbitavaid organisme, näiteks detritivooria (surnud orgaanilisest ainest toitumine) või nektari- ja granivooria (seemnete söömine).

[![Meta-analüüsis näidati, et väetamine mõjuhtab küll primaarprodutsente (effect on plants) - ehk ühe taseme piires toimub bottom-up kontroll. See mõju ei kipu aga ei herbivooridele ega kiskjatele edasi kanduma. Borer et al. 2006 Ecology](media/alt-ules-kontroll.png)](https://doi.org/10.1890/0012-9658(2006)87%5B2813:AICREO%5D2.0.CO;2)

### Ülalt-alla

Vastupidiselt ülalmainitule kontrollivad **ülalt-alla** süsteemis tarbijad (peamiselt kiskjad) alamate tasemete ohtrust. Ülalt-alla kontrolli kutsutakse ka troofiliseks kaskaadiks (*trophic cascade*) - meenutagem näiteks päiskiviliike. Mõju suund primaarprodutsentidele võib sõltuda ka troofiliste tasemete arvust:

-   3-tasemeline toiduahel: kiskja kontrollib saaklooma (nt herbivoor) arvukust, kelle ohtruse vähenemine suurendab omakorda viimase ressursi (nt taimed) ohtrust

-   4-tasemeline toiduahel: tippkiskja vähendab primaarse kiskja ohtrust, herbivooride arvukus tõuseb, taimede biomass/ohtrus väheneb

**Troofiline kaskaad mereelukate näitel**

*Frank, K. T., Petrie, B., Choi, J. S., & Leggett, W. C. (2005). Trophic Cascades in a Formerly Cod-Dominated Ecosystem. Science, 308(5728), 1621–1623. https://doi.org/10.1126/science.1113075*

X-teljel on aastad 1965 - 2000.

![Tursa ja teiste sarnaste majanduslikult oluliste kalade väljapüüdmine (must joon - sadamasse jõudnud kalade biomass)](media/trof-kaskaad-1.png)

![Väiksemate kalade ja selgrootute arvukuse tõus](media/trof-kaskaad-2.png)

![Zooplanktoni arvukuse langus](media/trof-kaskaad-3.png)

![Fütoplanktoni ohtruse (roheline joon) tõus; nitraadikontsentratsiooni (punane joon) langus.](media/trof-kaskaad-4.png)

Suurte kiskjate (tursk jt) väljapüüdmise tõttu vähenes oluliselt mereökosüsteemide oluline limiteeriv toitaine - lämmastik. **Muutus terve ökosüsteem**.

**Troofiline kaskaad** võib aset leida kas *koosluse* või *liigi* tasemel

-   *liigi tase* - suhteliselt spetsialiseerunud tarbija mõjutab oma saakliiki, kes võib-olla mõjutab ka mõnda taimeliiki. Liigi tasemel kaskaadid on tavalisemad maismaaökosüsteemides, sest (toiduobjektile) spetsialiseerumisi on rohkem.

-   *koosluse tase* - kiskjate *kooslus* kontrollib herbivooride *kooslust*, kes kontrollivad tervet taime*kooslust* (või muid primaarprodutsente). Koosluse tasemel kaskaadid on tavalisemad veeökosüsteemides:

    -   suhteliselt homogeenne keskkond – mosaiikses kasvukohas ja keerukate toiduahelatega süsteemis kaskaadid sumbuvad

    -   tarbitavate organismide suhteliselt kiire populatsioonidünaamika võrreldes tarbijatega – nt puude populatsiooni muutus tippkiskja kadumisel ei avaldu (vähemalt mitte kiiresti), samas planktoni elutsükkel on küllalt lühike

    -   tarbitavad organismid on suhteliselt kõigile „söödavad“ – kalad pistavad *(ja see on taimeökoloogi üldistus)* kõike, mis suust alla läheb

## "*Why is the world green?*"

Klassikaline näide troofilisest kaskaadist on herbvivooride ohtruse vähenemine karnivooride tõttu ning sellest johtuv taimse biomassi kasv. Selle nähtused võtsid 1960. aastal kokku Hairston, Smith ja Slobodkin oma hüpoteesiga (***HSS** hypothesis*), kus nad ennustasid ülalt-alla troofiliste kaskaadide tavalisust ning mis võiks lihtsustatult kõlada nii: "Maailm on roheline sellepärast, et kiskjad hoiavad herviboore vaos ja roheline biomass saab akumuleeruda."

Ja tõepoolest, tihtipeale HSS toimib - kiskjad kontrollivad *top-down* primaarprodutsentide ohtrust.

### *Hypothesis of exploitation ecosystems*

Igal pool aga niimoodi ei ole. Tundraaladel töötava ökoloogina ei jätnud Lauri Oksanen tähele panemata kõrgematel laiuskraadidel aset leidvat meeletut herbivoorset survet näiteks lemmingute, põhjapõtrade poolt. 1981. aastal pakkus ta välja HSS edasiarenduse - ***hypothesis of exploitation ecosystems*** (**EEH**), mis sedastab, et troofiliste tasemete arv ja ülalt-alla kontrolli tugevus sõltub ökosüsteemi produktiivsusest.

Primaarproduktsiooni vähenedes herbivoore kontrolliv troofiline kaskaad laguneb, sest et püsisoojaste kiskjate koosluse ülalpidamiseks ei jagu energiat (meenutagem jälle $\frac{1}{10}$ reeglit). Süsteemsemalt:

$\rm I$ Väga väheproduktiivsetes süsteemides saavad elada ainult taimed (vmt primaarprodutsendid)

$\rm II$ Vähe- kuni keskmiselt produktiivsetes süsteemides jagub energiat herbivooride ülalpidamiseks, kes omakorda avaldavad taimekooslusele tugevat survet

$\rm III$ Produktiivsetes süsteemides suruvad kiskjad herbivooride ohtruse alla ning vähendavad survet taimekooslusele.

![I - ühetasemeline toiduahel​ (herbivoorid praktiliselt ei kontrolli taimekooslust​, sest et herbivooride pidamiseks süsteemis ei jagu energiat); II - kahetasemeline toiduahel (herbivoorid on, aga kiskjaid ei ole võimalik pidada); III - kolmetasemeline toiduahel](media/ehh.png)

## Y-kujuline toiduahel

Seni käsitlesime toiduahelat lineaarsena - energia liigub primaarprodutsentidelt herbivoorideni ja sealt omakorda karnivoorideni. Selle klassikalise toiduahela kõrval toimib paralleelselt ka taine ahel - **laguahel**, kus energia liigub surnud orgaanilise aine, lagundajate ja detritivooride kaudu. Need kaks paralleelset ahelat moodustavad **Y-kujulise toiduvõrgustiku**:

-   Üks haru esindab "klassikalist toiduahelat" (taimed →herbivoorid → kiskjad)

-   Teine haru on **laguahel** (surnud orgaaniline aine → lagundajad/detritivoorid → kõrgema troofilise taseme tarbijad)

Nende kahe haru energiavood ja liikidevahelised interaktsioonid on tihtipeale seotud. Näiteks võivad kiskjad tarbida nii herbivoore kui detritivoore.

![Osa energiat ei liigu primaarprodutsentidelt tippkiskjateni mitte läbi herbivooride, vaid suur osa primaarproduktsiooni sureb enne tarbitud saamist (Begon & Townsend, 2021)](media/Y-ahel.png)

### Näiline troofiline kaskaad

*ATCH - apparent trophic cascade hypothesis (*Polis & Strong 1996):

-   Produktiivsuse kasvades kasvab taimede biomass, väheneb herbivooride biomass ja kasvab kiskjate biomass ∼ *top-down kontroll*

-   Tänu taimede biomassi kasvule kasvab varise biomass, kasvab variselagundajate biomass ja kasvab kiskjate biomass ∼ *bottom-up kontroll*

-   **Kombinatsioonis aga**: rohkem energiat liigub läbi laguahela, toites kiskjat, kes kontrollib omakorda herbivooride arvukust → detritivooride ja herbivooride vaheline **näiline konkurents** (läbi ühise kiskja)

-   Leiab aset **positiivne tagasiside**: detritivooride suhtelise ohtruse kasv mõjub positiivselt kiskjatele, kes kontrollivad herbivoore → rohkem taimset biomassi → veel rohkem varist → veel rohkem kiskjaid

![ATCH – apparent trophic cascade hypothesis; Polis & Strong 1996. Skeem modifikatsioonidega Begon & Townsend (2021) järgi](media/ATCH.PNG)
